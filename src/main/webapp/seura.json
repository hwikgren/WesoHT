[
    {
        "teksti": "Suomen Egyptologinen Seura – Egyptologiska Sällskapet i Finland ry perustettiin vuonna 1969 edistämään muinaisen Egyptin tuntemusta ja tutkimusta Suomessa. Seuran päätoimintamuotona on kuukausittaiset kokoukset yleisöesitelmineen, joiden lisäksi järjestetään mm. näyttelyjä ja matkoja. Seuralla on myös julkaisutoimintaa, johon kuuluvat kahdesti vuodessa ilmestyvä jäsenlehti ja egyptologian suomenkielistä oppimateriaalia. Seura on julkaissut satunnaisesti myös suomenkielisiä artikkelikokoelmia."
    },
    {
        "teksti": "Seuralla on egyptologian opetusta ja tutkimusta tukeva kirjakokoelma, joka on sijoitettu Helsingin yliopiston Topelia-kirjastoon (Unioninkatu 38). Egyptologian tutkimusta ja opetusta tukee seuran hallussa oleva professori Rostislav Holthoerin (1937-1997) tieteelliseen jäämistöön kuuluva tuhansien kuvien diakokoelma. Seuran omistukseen kuuluvia museoesineitä oli viimeksi esillä Suomen Egyptologisen Seuran 40-vuotisnäyttelyssä \"Egypti!\" Loviisan kaupungin museossa (15.5.-13.9.2009)."
    },
    {
        "teksti": "Seura on kahden kansainvälisen egyptologijärjestön (Egypt Exploration Society ja International Association of Egyptologists) jäsen. Lisäksi seura on Tieteellisten Seurain Valtuuskunnan jäsen."
    },
    {
        "teksti": "Seuran suuri jäsenmäärä (n. 600) on taannut sen, että sen toiminta voidaan kattaa lähes täysin jäsenmaksuilla. Jäseniksi voivat liittyä kaikki egyptologiasta kiinnostuneet. Vuotuinen jäsenmaksu on 20 €. Opiskelijat ja koululaiset 10 €. Ainaisjäsenmaksu 350 €."
    }
]
